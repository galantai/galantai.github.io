---
published: false
title: nagy számok erős törvénye
layout: post
---
Richard Guy brit matematikustól származik a „kis számok erős törvénye”, amely szerint  „a kis számokból nincs elég ahhoz, hogy minden olyan követelményt kielégítsenek, melyeket támasztanak”. Azaz: „ránézésre nem lehet megmondani”, hogy mi fog történni, ha a számoknak és a közöttük lévő kapcsolatoknak lehetőségük nyílik „kibontakozni”. Guy több mint harminc példát említ – a legegyszerűbb talán az, hogy a 3,31,331,333, 33331, 333331 és a 3333331 meg a 33333331 is prím (mármint a hagyományos egész számok világában), de a 333333331 viszont 17*19607843 (ami persze nagy kár:-). 
Vagy például ott van Eulernek minden idők egyik legnagyobb matematikusának az a hipotézise az 1700-as évekből, mely szerint egyetlen egész számú megoldása sincs annak az egyenletnek, hogy 
az x⁴+y⁴+z⁴=w⁴ (mármint az egész számok körében). Egészen 1988-ig kellett várni arra, hogy Noam D. Elkies kimutassa, hogy de bizony van: például a
2682440^4+15365639^4+18796760^4 = 20615673⁴. Sőt, Elkies azt is kimutatta, hogy végtelenül sok ilyen számnégyes létezik. 
A magyar származású Pólya György pedig arról volt meggyőződve, hogy az n > 1 (természetes) számoknak legalább annyiszor van páratlan, mint páros számú prímtényezője (a 4 pl. páros számú, mert két prímtényezője van: 2*2). 10-ig például öt számnak van páratlan számú prímtényezője (2, 3, 5, 7, 8); 100-ig 51-nek; 1000-ig pedig 507-nek. Ami tényleg meggyőzően hangzik, csak éppen ma már tudjuk, hogy a legkisebb szám, ahol már nem működik a dolog,  906,150,257.
Úgyhogy ha a számokkal kapcsolatos megfigyelésekről hallunk, jusson eszünkbe egy Matthew Hardy nevű matematika tanár kimondottan szellemes példája: „nincs olyan egész szám, amelynek a leírásához szükségünk lenne a 'c' betűre – ez a feltételezés nagyon hosszú időn keresztül igaz lesz. Egészen, amíg le nem jutunk az octillion-ig” (ami az amerikai angolban 10^27-et, a régebbi angolban 10^48-at jelent, vagyis tényleg eléggé nagy).
https://www.maa.org/sites/default/files/pdf/upload_library/22/Ford/Guy697-712.pdf

Ad analogiam: 
Az „aritmetika frivol” tétele értelmében „majdnem minden természetes szám nagyon, nagyon, nagyon nagy”, és bátran élhetünk azzal a feltételezéssel, hogy a nagy számok világában (még ha nem tudjuk is definiálni, hogy pontosan mit értünk ez alatt) olyan törvényszerűségek/összefüggések is megjelennek, amelyeket nem lehet a „kis” számok tanulmányozásával megismerni. Elvégre a Guy-féle „kis számok törvénye” más szavakkal azt jelenti, hogy bizonyos törvényszerűségek csak akkor figyelhetőek meg (mint amilyen mondjuk az, hogy a Pólya-sejtés nem igaz), ha megfelelően nagy számokat választunk. A jelenlegi matematika értelemszerűen a „karnyújtásnyira” lévő, kis számokból és azok tulajdonságaiból indul ki, és ezen a ponton külön kell választanunk két dogot: az összefüggés-keresés alapjait (pl. oszthatóság, osztók, prímek tulajdonságai): ezek nyilván érvényesek a nagy számok esetében is. Viszont könnyen lehet, hogy „odafent” más szempontok is felbukkannának. Vagyis a jelenlegi matematika az episztemikus redukción alapul: azon a feltételezésen, hogy csak a kis egységek léteznek, és ezek vizsgálata magát az egész rendszert is leírja, ami kb. olyan, mintha a sejtműködés alapján próbálnánk értelmezni az emberi test vagy akár a táradalom működését. Talán erre vezethető vissza az is, hogy az olyan, triviálisan egyszerűnek látszó állítások, mint a Goldbach-sejtés, olyan nehezen bizonyíthatóak be (ha bebizonyíthatóak egyáltalán) a hagyományos számelmélet eszközeivel.
